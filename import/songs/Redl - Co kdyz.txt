Co když/Vlasta Redl

Ještě mě studí
Slzy na líci
Co naposled kdy pro mě vyplakala
Než zas odešla
Kamsi za kýmsi
Nad kým prý se ještě slitovala
To ale nade mnou
Bůh se smiloval
Když mi nechal její slzy na rameni
Teď můžu chodit
Řádně povýšen
Po světě kde lásky pro mě není

Jistě, není
Nebylo a nemá být
Ani beznaděj
A už vůbec ne bída
A srdce na dlaních
Netlučou a nevábí
Jsou tak stejná až darmo to střídat

To asi obejmout vítr
Je skoro víc
Vylézt do korun a nechat se houpat
V lese hladit kůru borovic
Co když
Je jen hloupá…

Ještě mě budí
Ze sna obrázky
Co na kůži mi nehty napínala
Šrámy na tváři
Od něžné pomlázky
Kterou mi hvězdy zhasínala
A slunce
Nemá důvod vycházet
Tak se fláká kdesi za horama
A já po tmě
Šmátrám pod svícnem
Co když
Je taky sama…

Tak už to dopij
Putovní příteli
Popojedem dolinami
Napříč obilím
Kaktusy a svízeli
Spávat na kopci slámy
Kam až nás dovedou tahací provázky
Necháme otisk bosé nohy čaroděje
Budeš mě učit zpívat bez lásky
Co když
Se směje…

